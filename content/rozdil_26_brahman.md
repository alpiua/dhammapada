# 26. Розділ про брахмана

#### 383

Перепни потік, напружся, брахмане, відкинь насолоди! Зрозумівши знищення санкхар, ти, брахмане, спізнаєш Нестворене!

#### 384

Коли брахман проходить через дві дхамми до другого берега, з нього, обізнаного, спадають усі пута.

#### 385

Хто не знає того берега, цього берега, чи обох берегів разом, хто відчайдушний та розкутий -- його я проголошую брахманом.

#### 386

Зосередженого, незапорошеного, посидющого, хто зробив те, що слід, хто не має потягів, досяг найвищого блага -- його я проголошую брахманом.

#### 387

Удень сяє сонце, вночі світить місяць. В обладунках сяє воїн, в зосередженні -- брахман. Проте безнастанно, вдень і вночі виблискує величчю Будда.

#### 388

Того, хто ухиляється зла, звуть: "Брахман". Того, хто живе в спокої, звуть "Самітник". Якщо хтось зрікся своєї нечисті, тоді його звуть: "Мандрований".

#### 389

Не можна нікому вдаряти брахмана, та й брахману не слід злитися на такого. Сором кривднику брахмана, та ще більший сором тому, хто злиться.

#### 390

Немає кращого для брахмана, ніж утримувати думку від того, що миле. Коли уникати помислу кривдити, тоді й тільки тоді притлумлюється страждання.

#### 391

Хто не чинить лихого ні тілом, ні мовою, ні розумом, хто здержує себе в цих трьох речах -- його я проголошую брахманом.

#### 392

Якщо він пізнає дхамму, викладену істинно та цілком пробудженим, хай вшановує такого віддано, наче брахман -- жертовний вогонь.

#### 393

Не через сплутане волосся, родовід або походження стають брахманом. У кого і правда, і дхамма, той -- чистий і брахман.

#### 394

Що за користь у твоєму сплутаному волоссі, недоумку? А що за користь у твоїх шатах із козулячої шкіри? Усередині тебе хащі, а ти прибираєш те, що назовні.

#### 395

Людину, убрану в лахміття, схудлу, на якій простуують жили, яка самотньо зосереджується в лісі -- її я проголошую брахманом.

#### 396

Я не проголошую когось брахманом завдяки лону, що народило його, завдяки походженню матері. Хто вважає щось своїм -- ім'я його "той, що каже бхо". Хто не вважає нічого своїм, не має вподобань -- його я проголошую брахманом.

#### 397

Хто розрубав усі пута, хто не жадає, проминувши притягання, хто нескутий -- його я проголошую брахманом.

#### 398

Хто роз'рвав ремінь і збрую, повід із вуздечкою, хто відбив поперечину, пробудився -- його я проголошую брахманом.

#### 399

Хто незлостиво зносив би образу, побиття, ув'язнення, у кого сильне терпіння, потужна сила -- його я проголошую брахманом.

#### 400

Негнівливий, ревний, чеснотливий, негордівливий, стриманий, це його тіло -- останнє -- його я проголошую брахманом.

#### 401

Як вода на листі лотоса, як гірчичне зерно на вістрі шила він не пристає до насолод -- його я проголошую брахманом.

#### 402

Хто тут збагнув сам, як покласти край страждання, з кого впала ноша, хто нескутий -- його я проголошую брахманом.

#### 403

Глибокодумний мудрець, який відає, що є шлях, а що -- ні; той, що досяг найвищої мети -- його я проголошую брахманом.

#### 404

Хто не зв'язується ні з власниками домів, ні з бездомними, у кого непевне помешкання, мало бажань -- його я проголошую брахманом.

#### 405

Хто припинив насильство щодо істот лякливих чи хоробрих, хто не вбиває та не змушує інших -- його я проголошую брахманом.

#### 406

Неспинений поміж спинених, звільнений поміж озброєних, поміж зваблених він без уподобань -- його я проголошую брахманом.

#### 407

З кого пристрасть і гнів, пиха та нещирість спадають, немов гірчичне зерно з вістря шила -- його я проголошую брахманом.

#### 408

Хто говорить негострі, вдумливі, правдиві слова, не кривдить жодного -- його я проголошую брахманом.

#### 409

Хто не хапає того, що йому не дано тут у світі -- довгого чи короткого, великого чи малого, доброго чи недоброго -- його я проголошую брахманом.

#### 410

Хто не знає туги ні в цьому світі, ні в іншому, незалежний, нескутий -- його я проголошую брахманом.

#### 411

Хто не має спокус, хто, усвідомивши, звільнився від сумнівів, сягнув глибини безсмертя -- його я проголошую брахманом.

#### 412

Хто тут вийшов за межі схильності як до доброго, так і до злого, безжурний, незапорошений, чистий -- його я проголошую брахманом.

#### 413

Хто наче місяць без плям -- чистий, ясний, незбурений, чия мирська радість згасла -- його я проголошую брахманом.

#### 414

Хто оминув цей багнистий, важкий шлях -- блукання, омману, хто переплив до іншого берега, зосереджений, вільний від бажання, хто позбувся сумнівів, без захоплень, звільнений -- його я проголошую брахманом.

#### 415

Хто тут зрікся насолоди, бродить навколо бездомним, чия мирська насолода згасла -- його я проголошую брахманом.

#### 416

Хто тут зрікся жадання, бродить навколо бездомним, чиє мирське жадання згасло -- його я проголошую брахманом.

#### 417

Хто, відкинувши людський тягар, подолав небесний, хто не зв'язаний жодним тягарем -- його я проголошую брахманом.

#### 418

Хто, полишивши любов та нелюбов, став остиглим, без захоплень, звитяжець, що переміг усі світи -- його я проголошую брахманом.

#### 419

Хто досконало знає відхід та поставання істот, хто незнаджений, хто -- Сугата, хто Будда -- його я проголошую брахманом.

#### 420

Шлях його не знають ні боги, ні небесні музики, ні люди; у нього згасли потяги, Арахант -- його я проголошую брахманом.

#### 421

Для кого немає нічого в минулому, в майбутньому та зараз, хто не має ні уподобань, нічого -- його я проголошую брахманом.

#### 422

Прекрасний мов бик, звитяжний, гострозорий, переможний, нестурбований, умитий, пробуджений -- його я проголошую брахманом.

#### 423

Хто відає свої колишні притулки та зрить рай з пеклом, а також досяг кінця народжень, мудрий, що осягнув довершене знання, осягнув усе, що осягається -- його я проголошую брахманом.

---

## Примітки до Розділу 26

**383.** В даному місці термін брахман вжито у загальному для давньої Індії сенсі, тобто для позначення касти брахманів, а не як синонім епітету "арахант".

**384.** *дві дхамми* -- мається на увазі зосередження спокою та зосередження проникливості.

**396.** *той, що каже бхо* -- Брахмани зверталися до інших каст та до Будди з привітанням "бхо", що підкреслювало своє вище суспільне становище.

**398.** *ремінь і збрую, повід із вуздечкою* -- ремінь -- ненависть; збруя -- жадання; повід -- 62 форми хибних поглядів; вуздечка -- приховані вади (пристрасть, гнів, пиха, непевність, невігластво)
