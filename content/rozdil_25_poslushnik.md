# 25. Розділ про послушника

#### 360

Видержка ока -- добра, добра -- видержка вуха, видержка носа -- добра, добра -- видержка язика.

#### 361

Видержка тіла -- добра, добра -- видержка мови, видержка думки - добра, добра -- видержка у всьому. Послушник, здержаний у всьому, звільняється від усіх страждань.

#### 362

Здержаний у руках, здержаний у ногах, здержаний у мові, найвищою мірою здержаний, радісний зсередини, зібраний, одинокий, задоволений -- такого звуть послушником.

#### 363

У послушника, який здержаний устами, нечванливий, котрий розказує писання, пояснює значення та дхамму, у такого - солодка мова.

#### 364

Послушник, що насолоджується дхаммою, радіє дхаммі, роздумує про дхамму, пам'ятає про дхамму -- не відпаде від істинної дхамми.

#### 365

Не слід нехтувати власним здобутком, заздрити іншим. Послушник, що заздрить іншим, не приходить до заглиблення.

#### 366

Послушника, що не зневажає свого здобутку, нехай і малого, невтомного, що живе чистим життям, звеличують навіть боги.

#### 367

Хто нічого не має за своє в імені та формі, та не журиться за тим, чого немає -- саме такого звуть "Послушник."

#### 368

Нехай послушник, що живе у приязні, з вірою у вчення Будди прийде до спокійного місця, до заспокоєння санкхар, до щастя.

#### 369

Вичерпай, послушнику, воду з цього човна. Спорожнений тобою він легко попливе. Відрубавши і пристрасть, і гнів -- так ти досягнеш Звільнення.

#### 370

П'ять слід відрубати, п'яти - позбутися, п'ять - плекати далі. Послушник, що здолав п'ять притягань, зветься "той, що перетнув потік".

#### 371

Зосереджуйся, послушнику, не запаморочуйся. Не крутися ти, розуме, навколо чуттєвих насолод, аби не жерти тобі, запаморочeному, розпеченої залізної кулі, не волати у вогні: "Оце так страждання!".

#### 372

Немає зосередження у тому, кому бракує мудрості. Немає мудрості у того, кому бракує зосередження. Але в кого є і зосередження, і мудрість, той, справді, поблизу Звільнення.

#### 373

У послушника, що віддалився у порожню домівку, у якого заспокоєний розум, який правильно бачить дхамму - любов більша за людську.

#### 374

Щоразу, коли він осягає поставання та занепад кхандх, його охоплюють захват і радість - безсмертя для обізнаних.

#### 375

Ось тут початок для мудрого послушника: охорона чуттів, удоволеність і видержка згідно Патімоккхи. Спілкуйся з друзями доброчесними, невтомними, що живуть чистим життям.

#### 376

Слід бути щирим у житті, вмілим у вчинках. Тоді, сповненим радості, можна покласти край страждання.

#### 377

Як жасмин скидає свої зів'ялі квіти, так скиньте з себе і пристрасть, і гнів, о, послушники,

#### 378

Спокійний тілом, спокійний у мові, врівноважений і добре зібраний, він виригнув нажитки світу -- такий зветься: "Заспокоєний".

#### 379

Сам себе картай, сам себе випробовуй. Уважний послушник, що сам себе захищає, буде жити щасливо.

#### 380

Кожен сам собі захисник, кожен сам собі шлях. Отже, приборкуй себе, як купець -- доброго коня.

#### 381

Нехай сповнений радості послушник із вірою у вчення Будди прийде до спокійного місця, до заспокоєння санкхар, до щастя.

#### 382

Адже послушник, що замолоду віддає себе вченню Будди, розсвічує цей світ, як місяць, що вийшов з-за хмари.

---

## Примітки до Розділу 25

**370.** *П'ять слід відрубати* - п'ять менших пут, що прив'язують розум до кола народжень (ілюзія власного "Я"; непевність; віддані облудним вченням; пристрасть, ненависть).

*п'яти - позбутися* -- мається на увазі більші пута: прив'язаність до земного існування (до форми); прив'язаність до небесного існування (до безформності); пиха; невгамовність; невігластво.

*п'ять - плекати далі* -- п'ять властивостей: впевненість, наполегливість, пильність, зосередженість і проникливість.

*п'ять притягань* -- пристрасть, ненависть, облуда, пиха, хибні погляди.
