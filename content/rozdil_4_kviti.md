# 4. Розділ про квіти

#### 44

Хто дослідить цю землю та царство Ями з його богами? Хто підбере добре викладений рядок дхамми, як уміла людина -- квітку?

#### 45

Учень, що "на шляху", дослідить цю землю та царство Ями з його богами. Учень, що "на шляху", підбере добре викладений рядок дхамми, як уміла людина -- квітку.

#### 46

Збагнувши, що це тіло - наче піна, зрозумівши його примарну суть, відрізавши уквітчані стріли Мари -- йди невидимкою для царя смерті.

#### 47

Людину, яка лише збирає квіти, із збентеженою думкою, забирає смерть, як велика повінь -- село уві сні.

#### 48

Людину, яка лише збирає квіти, із збентеженою думкою, з невситимою жагою тільки насолод -- таку підкоряє смерть.

#### 49

Як бджола, назбиравши нектару, полишає квітку, не ушкодивши ані її вигляду, ані запаху - так і мудрецю слід проходити селом.

#### 50

Не на вади інших, не на те, що зроблено чи не зроблено ними, слід поглядати, а лише на те, що зроблено чи не зроблено самим собою.

#### 51

Наче чудова квітка - забарвлена, але позбавлена пахощів - безплідним є добре сказане слово того, хто не чинить відповідно.

#### 52

Наче чудова квітка - забарвлена та запашна - плідним є добре сказане слово того, хто й чинить відповідно.

#### 53

Як із купи квітів можна зробити багато вінків, так і вправних речей можна створити безліч -- навіть із народженого й тлінного.

#### 54

Пахощі квітів, сандалу, тагари з жасмином не поширюються проти вітру. А запах правдивих поширюється й проти вітру - правдивий муж проникає по всіх усюдах.

#### 55

Сандал із тагарою, а також і лотос, і жасмин: серед їхніх пахощів запах чесноти -- неперевершений.

#### 56

Ледь чутний цей аромат тагари із сандалом. А запах чеснотливих, що сягає богів, - найкращий.

#### 57

Мара не відає шлях обдарованих чеснотами, які живуть незапаморочeними, розкутими завдяки правильному знанню.

#### 58-59

Як на купі сміття, викинутого на велику дорогу, може вирости запашний лотос, що звеселяє думку - так і серед істот, подібних до сміття, істот сліпих, простолюду виблискує мудрістю учень істинно й цілком Пробудженого.

---

## Примітки до Розділу 4

**45.** *Учень, що "на шляху"* -- *sekha*, учень, що досяг першої ("вступ до потоку"), або, за деякими комментарями, до будь-якої з трьох стадій ("вступ до потоку", "стадія одного повернення", "стадія неповернення"), що ведуть до Пробудження.

**54.** *тагара* -- кущ *Tabernaemontana coronaria*, що з нього виробляють парфуми.
