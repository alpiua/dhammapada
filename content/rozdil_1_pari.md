# 1. Розділ пар

#### 1

Перше всіх явищ іде думка, вона -- їх найвизначніша частка, з неї вони складаються. За тим, хто говорить або робить із нечистою думкою, іде страждання, наче колесо за копитом бика.

#### 2

Перше всіх явищ іде думка, вона -- їх найвизначніша частка, з неї вони складаються. За тим, хто говорить або робить із відчищеною думкою, іде щастя, наче невідступна тінь.

#### 3

«Він скривдив мене, побив мене, переміг мене, обібрав мене». Хто плекає такі судження -- у тих не вгамовується ненависть.

#### 4

«Він скривдив мене, побив мене, переміг мене, обібрав мене». Хто не плекає такі судження -- у тих угамовується ненависть.

#### 5

Адже ніколи в цьому світі ненависті не долаються зненавистями, натомість відсутністю зненавистей долаються вони. Ось одвічна дхамма.

#### 6

Дехто не знає, що ми загинемо тут. У тих, хто знає це, вгамовуються суперечки.

#### 7

Хто живе, позираючи на приємне, з непідвладними почуттями, ненажерливий, млявий та недолугий -- такого Мара побиває, наче вітер - трухляве дерево.

#### 8

Хто живе, позираючи на неприємне, з підвладними почуттями, поміркий в їжі, впевнений та з непохитною потугою -- такого Мара побиває не більше, ніж вітер -- скелясту гору.

#### 9

Хто, забруднений, огорнеться у жовте -- той, позбавлений стриманості та істини, не гідний жовтого.

#### 10

А хто відкинув би бруд, стійкий у чеснотах - той, наділений стриманістю та істиною, справді, гідний жовтого.

#### 11

Вважаючи несутність за сутність та вбачаючи сутність у несутності -- вони не просуваються до сутності царино хибних намірів.

#### 12

Засвоївши сутність як сутність та несутність як несутність -- вони просуваються до сутності царино вірних намірів.

#### 13

Як дощ просотується до хати з поганою стріхою, так пристрасть просотується до погано розвиненого розуму.

#### 14

Як дощ не просотується до хати з доброю стріхою, так пристрасть не просотується до добре розвиненого розуму.

#### 15

У цьому світі журиться він, і в тому -- журиться. В обох світах злочинець журиться. Він журиться й побивається, споглядаючи свої ниці вчинки.

#### 16

У цьому світі радіє він, і в тому -- радіє. В обох світах доброчинний радіє. Він радіє не нарадієься, споглядаючи свої добрі вчинки.

#### 17

У цьому світі пече його, і в тому -- пече. В обох світах злочинця пече. "Злочин мною скоєно!" -- пече його. Відійшовши до лихого місця, він страждає ще більше.

#### 18

У цьому світі веселиться він, і в тому -- веселиться. В обох світах доброчинний веселиться. "Добро я зробив!" -- веселиться він. Відійшовши до доброго місця, він звеселяється ще більше.

#### 19

Навіть якщо він згадує багато писань, але не чинить відповідно, такий запаморочений чоловік скидається на пастуха, що рахує корів у інших. Він не причетний до самітництва.

#### 20

Навіть якщо він згадує мало писань, але чинить відповідно закону, полишивши пристрасть, зловмисність та тупість, істинно обізнаний, з розкутим розумом, не захоплюючись ні в цьому світі, ні в тому -- він причетний до самітництва.

---

## Примітки до Розділу 1

**1.** *явища* -- в оригіналі дхамма. Дхамма - це один з провідних буддійських термінів, причому його значення має різні відтінки, залежно від контексту, наприклад: явище, вчення, ментальний феномен, закон, звільнення (Ніббана).

*думка* -- в оригіналі *mano*. Незважаючи на те, що більшість перекладачів перекладають *manas* як "розум", мені видавалося доцільним перекласти *manas* саме як "думка".

**6.** *загинемо* - в оригіналі *yamamase*. В деяких перекладах це слово перекладають як "слід стримувати себе", вважаючи, що воно походить від *yam* (стримувати). Інші перекладачі вважать, що слово походить від імені бога смерті Ями...

**7.** *Мара* -- у буддійській літературі зловмисний дух, майстер духовної спокуси та зведення на манівці. Уособлення злих намірів, пристрастей та смерті. Щоправда, коментатори підкреслюють, що це не зовнішня, а радше внутрішня сила, яка походить з розбещеного розуму.

**8.** *...позираючи на неприємне*... -- мається на увазі медитативне зосередження на неприємних, відразливих аспектах діяльності тіла для подолання хіті та тілесних уподобань.

**9.** *огорнеться у жовте* -- жовта одежа була відзнакою членів общини Будди (сангхи).

**17-18.** *місце* -- в цих двох строфах це означає місце відходу (*gati*) по смерті. Втім *duggati* та *suggati* не відповідають звичним для християн поняттям рай та пекло, а радше означають тваринний світ та інші нижчі сфери у протилежності до світу людей і богів.
