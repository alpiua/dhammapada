# 14. Розділ про Пробудженого

#### 179

Його перемога не померкне - перемоги його не здобути нікому в світі -- якою стежкою заплутаєте такого пробудженого, безслідного, чия царина - безмежжя?

#### 180

Його чарівливого томління та жадання, що зводить на манівці, ніде немає, - якою стежкою заплутаєте такого пробудженого, безслідного, чия царина - безмежжя?

#### 181

Таким, що віддані зосередженню, розумним, що радіють зреченню та спокою, цілковито пробудженим, уважним заздрять навіть боги.

#### 182

Важке народження людини, важке життя смертних, важко почути справжню дхамму, важко зустрітися з поставанням Пробуджених.

#### 183

Нескоєння всілякого зла, накопичення добра, вичищення власного розуму -- ось учення Пробуджених.

#### 184

"Терплячість -- найвища схима; прощення -- найвище Звільнення", - говорять Пробуджені -- "Адже не мандрований той, хто шкодить іншому, не самітник той, хто дошкуляє іншому."

#### 185

Нелихослів'я, незавдавання шкоди та видержка згідно Патімоккхи, поміркість у їжі та віддалене помешкання, прагнення найвищого розуму - ось учення Пробуджених.

#### 186-187

Навіть насолодою від зливи монет він не спізнає задоволення. "Неприємні, болісні насолоди", - зрозумівши це, освічений не знаходить задоволення навіть у небесних насолодах. Учень істинного та цілком пробудженого радіє знищенню жадань.

#### 188

До багатьох притулків - до гір і лісів, до садів, дерев, гробниць - прямують налякані люди.

#### 189

Насправді, не такий притулок безпечний, не такий притулок найкращий. Не такий це притулок, що дійшовши до нього, звільняєшся від усіх страждань.

#### 190-192

Хто пішов до притулку, де і Будда, і дхамма, і сангха, бачить з істинною мудрістю чотири Шляхетних Істини: страждання, причину страждання, подолання страждання та Шляхетний восьмичастинний шлях, що веде до заспокоєння страждання. Справді, такий притулок -- безпечний, такий притулок -- найкращий. Такий це притулок, що дійшовши до нього, звільняєшся від усіх страждань.

#### 193

Важко натрапити на благородного мужа, не скрізь він народжується. Де він, розумний, народжується, той рід квітне щасливо.

#### 194

Щасливе поставання Пробуджених, щасливе вчення істинної дхамми, щаслива єдність Сангхи, схима тих, хто живе в єдності, щаслива.

#### 195-196

Ніхто не здатний зважити добро (таке воно, чи інше) того, хто вшановує гідних ушанування -- Пробуджених або учнів -- тих, що подолали плетива, проминули зажуру й тужіння, звільнених і безстрашних.

---

## Примітки до Розділу 14

**185.** *Патімоккха* -- збірник правил та приписів для життя в буддійській спільноті.

**190.** *і Будда, і дхамма, і сангха*...три притулка буддиста, *сангха* -- буддійська громада.

**191.** *Восьмиступеневий Шлях* -- правильний погляд, правильний намір, правильна мова, правильна дія, правильний прожиток, правильне зусилля, правильна свідомість, правильне зосередження.

**195.** *плетива* -- *papanca* -- можна ще перекласти як ускладнення, облуди, препони, надмірності. Як зазначає Тханіссаро Бхіккху у своїй передмові до перекладу Маджджхіма Нікаї, жоден з ранніх буддійських текстів не надає чіткого тлумачення цього терміну. Але вони свідчать про те, як плетива виникають, як вони ведуть до конфлікту та як їм можна покласти край. Тобто ця складна категорія відображає небажаний наслідок розумових феноменів, які виникають при контакті з чуттєвими речами.
