# 3. Розділ про розум

#### 33

Тремтливий, непевний розум, який важко стерегти, важко удержувати, мудрець випрямляє, наче лучник стрілу.

#### 34

Неначе риба, яку витягли з її водяної оселі та кинули на суходіл, тремтить цей розум, аби втекти з царства Мари.

#### 35

Добре приборкати розум, ледь підвладний, швидкий, що тиняється, де забажається. Стриманий розум приносить щастя.

#### 36

О, мудреці, оберігайте розум, ледь видний, ледь вловимий, що тиняється, де забажається. Захищений розум приносить щастя.

#### 37

Хто вгамує розум, що мешкає у печері, далекосяжний, самотній, безтілесний - ті будуть звільнені від кайданів Мари.

#### 38

Чий розум нестійкий, хто не знає справжньої дхамми, чий спокій хисткий -- у того мудрість не стає доконаною.

#### 39

Чий розум не просякнутий бажаннями, чий задум неспантеличений, хто відкинув добро та зло, неспрячий - для того немає страху.

#### 40

Збагнувши, що це тіло - наче глек, зміцнивши свій розум наче місто, атакуйте Мару зброєю мудрості. Слід захищати звойоване, бути безпристрасним.

#### 41

Невдовзі - гай-гай - це тіло валятиметься на землі покинуте, непритомне, як непотрібна колода.

#### 42

Що не зробив би ворог ворогові, чи ненависник ненависникові -- хибно спрямований розум здатен зробити йому ще гірше.

#### 43

Що не зробили б мати, батько чи якісь інші родичі -- вірно спрямований розум здатен зробити ще краще.
