# 5. Розділ про дурня

#### 60

Довга ніч для неспрячого, довга йоджана для втомленого, для дурнів, що не знають істинної дхамми -- довге блукання.

#### 61

Якщо мандрівний не здибає рівного собі або кращого, хай твердо мандрує наодинці. З дурнем немає товариства.

#### 62

"Сини -- це моє, багатство -- це моє", - бідкається дурень. Сам навіть собі не належить, то які сини, яке багатство?

#### 63

Дурень, що знає про свою дурість, завдяки цьому - як освічений. Той же дурень, що пишається вченістю, справді, зветься: "Дурень!".

#### 64

Якщо дурень залишається біля освіченого навіть усе життя, він розуміє дхамму не краще, ніж ложка -- смак супу.

#### 65

Якщо вдумливий залишається біля освіченого бодай на мить, він одразу розуміє дхамму, мов язик -- смак супу.

#### 66

Дурні, що неспoвна розуму, чиняють із собою наче з недругом: скоюючи злодійство, що приносить гіркий плід.

#### 67

Не той вчинок добре вчинений, що вчинивши його, каєшся, наслідок якого пожинаєш зарюмсаний, із плаксивим обличчям.

#### 68

Той вчинок добре вчинений, що учинивши його, не каєшся, наслідок якого пожинаєш задоволеним та щасливим.

#### 69

Поки зло не поспіло, дурень уважає його за мед. Але коли воно досягає, дурень упадає в печаль.

#### 70

Місяць за місяцем дурень може споживати їжу кінчиком травинки куса, проте він не вартий і шістнадцятої частини тих, хто визнав дхамму.

#### 71

Скоєний злочин, як скисле молоко, виявляється не одразу: жевріючи, він переслідує дурня, наче жарина, притрушена попелом.

#### 72

Знання дурня йде йому лише на лихо, адже воно нівечить долю дурня та трощить його голову.

#### 73

Йому може закортіти неналежної уваги, вивищення над послушниками, першості в обителях, вшанування іншими родами.

#### 74

"Нехай мирянин та мандрований, обидва вважають, що це зроблено тільки мною. Нехай тільки від моєї ласки залежатимуть будь-які обов'язки", - такий намір у дурня, отже, його бажання та пиха зростають.

#### 75

Адже спосіб збагачення -- це одне, а шлях до Звільнення -- інше. Отже, осягнувши це, послушник, учень Пробудженого нехай не зрадіє пошані, а вдасться до самотності.

---

## Примітки до Розділу 5

**60.** *йоджана* -- міра довжини біля 11 км.

*блукання* -- *samsaro* - ланцюг народжень і смертей.

**70.** *куса* -- злак *Poa cynosuroides*
