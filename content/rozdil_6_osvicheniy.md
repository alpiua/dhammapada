# 6. Розділ про освіченого

#### 76

Таким, що виказує скарби, слід уважати мудреця, який бачить вади та говорить осудливо. Слід знатися з освіченим, бо краще, а не гірше буде тому, хто знатиметься з таким.

#### 77

Йому слід застерігати, повчати та здержувати від негідного. Адже правді він милий, а неправді -- немилий.

#### 78

Не слід знатися з поганими друзями, не слід знатися з мужами підлими. Знайтеся з доброчесними друзями, знайтеся з мужами благородними.

#### 79

Той, хто покріплюється дхаммою, живе щасливо, з ясним розумом. Освічений завжди насолоджується дхаммою, провіщеною шляхетними.

#### 80

Адже будівники каналів скеровують воду, лучники вправляються зі стрілами, теслярі вправляються з деревом. Освічені тамують себе.

#### 81

Як монолітна скеля не зрушується вітром, так освічені не зворушуються ні хвалою, ані огудою.

#### 82

Наче глибоке озеро, чисте, незбурене -- так ясніють і освічені, почувши дхамми.

#### 83

Справжні мужі полишають усе. Правдиві не базікають для насолоди. Обійняті щастям чи лихом, освічені не подають ознак ні піднесення, ні пригнічення.

#### 84

Хто ні заради себе, ані заради іншого не забажає собі ні сина, ні багатства, ні царства, хто не забажає власного успіху завдяки несправедливості, той - чеснотливий, проникливий, справедливий.

#### 85

Нечисленні ті з людей, що перейшли річку. А ось інша юрба лише сновигає цим берегом.

#### 86

Ті, що справді тримаються правильно виголошеної дхамми, чинять згідно з нею -- ці люди перейдуть царство смерті, яке так важко перетнути.

#### 87

Облишивши темний стан, освіченому слід плекати світлий, адже він прийшов із притулку до безпритульності, до самотності, якою важко насолоджуватись.

#### 88

Полишивши насолоди, не маючи нічого, відчистивши себе від нечистеи розуму - тоді хай освічений бажає втіхи.

#### 89

Ті, чий правильний розум добре уявляє чинники повного пробудження, хто радіє відмові від уподобань, не захоплюючись, знищивши потяги, вони - блискучі, адже цілком звільнилися в цьому світі.

---

## Примітки до Розділу 6

**89.** *чинники повного пробудження* -- пильний розум, аналітичні здібності, наполегливість, захват, ясність, зосередження і незворушність.

*потяги* -- *asava*, один з найважчих для перекладу буддійських термінів. Буквально *asava* означає те, що випливає, витікає, витворюється з розуму причому потяги -- це якості, що створюють цикл народження й смерті. Боротьба з ними може привести до їх уривання, згасання, що є одним із чинників набуття стану арахантства. Вважалося, що існують потяги чотрирьох різновидів: потяги чуттєвих насолод, потяг до існування, потяг до хибних поглядів та потяг до невігластва.
