# 19. Розділ про Справедливого

#### 256-257

Не того вважають справедливим, що судить поквапно, а освіченого, такого, що зважує як слушне, так і хибне, хто судить інших неквапно, законно, справедливо. Оборонця дхамми, мудреця звуть "Справедливий".

#### 258

Не через те він освічений, що говорить багато. Спокійного, неворожого, безстрашного звуть "Освічений".

#### 259

Не через те він знавець дхамми, що говорить багато. Якщо, почувши навіть дещицю дхамми, він бачить її своїм тілом, - саме такий і є знавцем дхамми, такий не легковажить дхаммою.

#### 260

Не через те він старший, що сивоголовий. Зрілий за віком, але звуть його "Постарілий намарно".

#### 261

В кому і істина, і дхамма, ненасильство, витримка, самовладання, хто позбувся нечистей, розумний -- такого звуть "Старший".

#### 262

Ні промовами, або обличчя кольору лотоса не стає привабливою людина заздрісна, жадібна, зрадлива.

#### 263

А у кого це вирубано, викорінено, видалено, хто позбувся гніву, розумний -- такого звуть "Привабливий".

#### 264

Поголивши голову, не стають самітником. Неслухняний, брехливий, сповнений бажань і жадоби, яким він буде самітником?

#### 265

Але того, хто цілковито підкорює зло, велике й мале, звуть "Самітник", адже він упокорив усе зло.

#### 266

Не через те він послушник, що вижебрує в інших. Обираючи хибну дхамму, так він не буде послушником.

#### 267

Хто в цьому житті став за межі і добра, і зла, живе життям брахмана, йде по цьому світі з розумінням -- його звуть "Послушник".

#### 268

Мовчання не робить мудрим бовдура, невігласа. Але хто вибирає найкраще, наче тримаючи терези, є освіченим.

#### 269

Через те що мудрий оминає зле, він і є мудрим. Того, хто зважує на обидва світи, через це і звуть мудрим.

#### 270

Не через те він шляхетний, що чинить насильство над життям. Того, хто не чинить насильства над жодним життям, звуть "Шляхетний".

#### 271-272

Ні завдяки чесноті та припису, ані через багатовченість, ані ж досягненням заглиблення, ні через самотнє помешкання, ні через думку "Мене торкнулося щастя зречення, яке не дано простій людині" не знаходь задоволення, послушнику, поки не знищені потяги.
