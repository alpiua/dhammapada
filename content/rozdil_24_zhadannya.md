# 24. Розділ про жадання

#### 334

Жадання людини, що живе запаморочeною, росте мов малува. Її носить з одного життя в інше наче мавпу, якій забаглося плоду в лісі.

#### 335

Кого в цьому світі долає це огидне жадання, томління, зажури його множаться, як трава бірана після дощу.

#### 336

Хто в цьому світі долає це огидне жадання, яке важко оминути, зажури стікають із того, немов крапля води з лотоса.

#### 337

Ось, що кажу вам: "Щасти вам, скільки б вас тут не зібралося!". Викопайте жадання під корінь -- як траву бірану, коли пошукують запашне кореневище усіру. Нехай не ламає вас Мара, наче бурхливий потік -- очерет: знову й знову.

#### 338

Як і дерево, хоч і зрубане, виростає знову, якщо корінь неушкоджений та міцний -- так само й сплячe жадання, якщо не знищене, породжує це страждання знову й знову.

#### 339

У кого потужні й стрімкі тридцять шість потоків, спрямованих на звабливі речі, таких заносять до дурних поглядів наміри, підґрунтя яких - пристрасть.

#### 340

Потоки течуть усюди, ліана стоїть, давши паросток. Отже, побачивши, що ліана прогониста, підріж її корінь мудрістю.

#### 341

Спорожнюючими та слизькими є радощі осіб, що жадають веселощів, шукають щастя, адже такі люди підлягають народженню й старості.

#### 342

Оточена жаданням юрба бігає навкруги немов прив'язаний заєць. До них, зв'язаних путами та оковами, знову й знову, ще довго приходить страждання.

#### 343

Оточена жаданням юрба бігає навкруги немов прив'язаний заєць. Отже слід розвіяти жадання, якщо самі воліете незворушності.

#### 344

Вільний від підліска, відданий лісовому життю, вільний від лісу бажань, він знову біжить у цей ліс. Погляньте на ту людину, що звільнилася від кайданів, але біжить назад.

#### 345

Не ті кайдани міцні -- кажуть розумні, - що зроблені із заліза, дерева чи трави бабба. Адже запаморочeння прикрасами, синами чи жінками -- оце так хотіння.

#### 346

Міцні ці кайдани -- кажуть розумні, - та тягнуть донизу; хоча й гнучкі, але важко з них вивільнитись. Проте розрубавши їх, мандрують несхитно, залишивши чуттєві насолоди.

#### 347

Запаморочeні пристрастю потрапляють у потік, як павук до павутиння, яке сам виткав. Проте розітнувши його, розумні рухаються безпристрасно, залишивши всі страждання.

#### 348

Вирушивши до іншого берега буття, позбудься минулого, позбудься майбутнього, позбудься того, що між ними. Якщо думка цілком розкута, ти не більше прийдеш до народження й старості.

#### 349

У чоловіка з хистким мисленням, із шаленою пристрастю, що позирає на приємне, жадання зростає все більше: істинно - такий робить кайдани міцними.

#### 350

Проте той, хто радіє заспокоєному мисленню, завжди уважний, уявляє неприємне: істинно - такий покладе край, такий порве кайдани Мари.

#### 351

Він досяг мети, безстрашний, вільний від жадання, незаплямований, він розтрощив стріли існування. Це його тіло -- останнє.

#### 352

Вільний від жадання, без уподобань, вправний у тлумаченні слів, він знає порядок звуків -- які спершу, а які згодом; адже звуть його: "Великий мудрець, великий муж". Це його тіло -- останнє.

#### 353

Усе я переміг, все звідав, за всіх умов я не замащений. Відмовившись від усього, розкутий по знищенні жадання, збагнувши все самотужки -- кого мені назвати вчителем?

#### 354

Дарунок дхамми перевершує всі дарунки, смак дхамми перевершує всі смаки, радість дхамми перевершує всі радощі, а викорінювання жадання переважає всі страждання.

#### 355

Заможність нищить недоумка, а не тих, хто пошукує іншого берега. Жаданням заможності дурень нищить інших так само, як себе.

#### 356

Поля зіпсовані бур'яном, юрба зіпсована пристрастю. Отже, справді, що подається вільним від пристрасті, приносить великий плід.

#### 357

Поля зіпсовані бур'яном, юрба зіпсована гнівом. Отже, справді, що подається вільним від гніву, приносить великий плід.

#### 358

Поля зіпсовані бур'яном, юрба зіпсована облудою. Отже, справді, що подається вільним від облуди, приносить великий плід.

#### 359

Поля зіпсовані бур'яном, юрба зіпсована бажанням. Отже, справді, що подається вільним від бажання, приносить великий плід.

---

## Примітки до Розділу 24

**339.** *тридцять шість потоків* -- мається на увазі потоки жадання.

**340.** *ліана* -- жадання, що огортає своїми паростками (думками) і корениться в розумі.

**341.** *спорожнюючими та слизькими*... -- як зауважує Тханіссаро Бхіккху, ці епітети, застосовані для описання радощів, зазвичай описують рухи в кишечнику.

**353.** За легендою ці слова були звернені до самітника Упаки, одного з перших людей, кого зустрів Будда після досягнення Просвітлення. Вражений здібностями Будди Упака запитав, хто був його вчителем.
