# 16. Розділ про миле

#### 209

Хто береться до того, чого йому не варто прагнути, та не прагне того, до чого слід удаватися, хто, відкинувши благо, хапається за миле -- той заздрить вимогливим до себе.

#### 210

Не прихиляйся до милих і ніколи -- до немилих. Болісно не бачити милих та бачити немилих.

#### 211

Отже нічого не слід робити милим, адже розлука з милим погана. Не знає кайданів той, що для нього немає милого чи немилого.

#### 212

Приязнь породжує журбу, приязнь породжує страх. Вільний від приязні не має журби, звідки взятись страху?

#### 213

Кохання породжує журбу, кохання породжує страх. Вільний від кохання не має журби, звідки взятись страху?

#### 214

Любов породжує журбу, любов породжує страх. Вільний від любові не має журби, звідки взятись страху?

#### 215

Насолода породжує журбу, насолода породжує страх. Вільний від насолоди не має журби, звідки взятись страху?

#### 216

Жадання породжує журбу, жадання породжує страх. Вільний від жадання не має журби, звідки взятись страху?

#### 217

Довершений у чеснот та поглядах, твердий у дхаммі, той, що відає правду, робить свою справу -- такий подобається народу.

#### 218

Той, кому заманулося невимовного, хто сповнив би цим думку та чий розум не прикутий до насолод, зветься "плавець проти течії".

#### 219-220

Давно відсутній муж благополучно вертається додому звіддаля. Родичі, друзі й доброзичливці не нарадіються його поверненню. Так само й доброчинця вітають добрі вчинки, коли він переходить із цього світу до іншого, як родичі вітають повернення милого.

---

## Примітки до Розділу 16

**218.** *Плавець проти течії* -- *uddhamsota* -- той, хто досяг "Неповернення", третьої з чотирьох стадій Пробудження.
