# 7. Розділ про Арахант

#### 90

У тому, хто пройшов увесь шлях, безжурному, розкутому в усьому, у тому, хто скинув усі кайдани - не знайти гарячки.

#### 91

Уважні відходять - вони не люблять дому. Немов лебеді, що полишають свій став, вони зрікаються притулку за притулком.

#### 92

Хто не накопичує, хто добре розуміє все щодо їжі, чия царина -- непередавана свобода порожнечі - шлях їх, як шлях птахів у повітрі, важко зауважити.

#### 93

Хто цілком знищив потяги, незалежний від харчу, чия царина -- непередавана свобода порожнечі - шлях їх, як шлях птахів у повітрі, важко зауважити.

#### 94

Тому, чиї чуття у спокої, наче коні, добре приборкані візником, хто облишив пиху, хто без потягів - такому заздрять і боги.

#### 95

Цей ревний -- немов ґрунт, непорушний як колонна Індри, як озеро без мулу -- для нього вже немає блукань.

#### 96

Спокійна його думка, спокійні його мова та дія -- таким є заспокоєний, хто звільнився через правильне знання.

#### 97

Хто недовірливий, знає Нестворене та порвав усі зв'язки, той чоловік, що відрубав усі можливості та позбувся очікувань, - він, справді, найвеличніший муж.

#### 98

У селі чи у хащах, у долині чи на пагорбі -- люба та місцина, де мешкають Араханти.

#### 99

Радісні хащі, де не звеселяється народ. Звеселяться в них позбавлені пристрастей, вони не пошукують насолод.

---

## Примітки до Розділу 7

*Арахант* -- "гідний", "чистий" -- людина, що зупинила височування та не підлягає подальшим народженням. Арахант -- це титул Будди та його найшляхетніших учнів.

**95.** *колонна Індри* - колонна присвячена богу Індрі зазвичай зводилася біля воріт, що ведуть до міста. Існував давній звичай ушановувати таку колонну квітами та дарунками. У випадку, якщо хтось хотів виявити неповагу до звичаю, він міг справляти свої природні потреби на цю колонну, але в жодному разі, зрозуміло, стовп ніяк не реагував.
