# 9. Розділ про зло

#### 116

Поспішайте в добродійному, слід удержувати розум від зла. Адже думка того, хто повільно робить добро, насолоджується злом.

#### 117

Якщо муж учинив зло, не слід чинити його знову й знову та плекати схильності до нього. Накопичення зла - болісне.

#### 118

Якщо муж учинив добро, слід чинити його знову й знову та плекати схильність до нього. Накопичення добра - щасливе.

#### 119

Навіть зловмисник бачить щастя, поки його зло не досягло. Але коли зло досягає, зловмисник бачить зло.

#### 120

Навіть щасливий бачить зло, поки його щастя не досягло. Але коли щастя досягає, тоді щасливий бачить щастя.

#### 121

Не легковажте злом: "Воно не прийде до мене". Від падання крапель і горщик наповнюється водою. Дурень наповнюється злом, назбирую чи його хоч і мало помалу.

#### 122

Не легковажте добром: "Воно не прийде до мене". Від падання крапель і горщик наповнюється водою. Розумний наповнюється добром, назбирую чи його хоч і мало помалу.

#### 123

Злочинів слід уникати, як купець із невеликим караваном і великими грішми -- страхітливого шляху, як людина, що бажає жити -- отрути.

#### 124

Якщо рука не поранена, можна нести рукою трунок. Отрута не зашкодить тому, хто не має рани. Зла немає для того, хто його не чинить.

#### 125

До того, хто звинувачує невинну людину, мужа впевненого і незаплямованого -- саме до такого дурня повертається зло, ніби дрібний пил, розвіяний проти вітру.

#### 126

Дехто народжується з лона, злочинці - у пеклі, Сугати прямують до неба, а ті, що позбулися потягів -- цілком звільняються.

#### 127

Ні в повітрі, ані в глибині моря, ані заходячи до гірської ущелини -- не знайти на землі такого місця, знаходячись у якому, можна звільнитися від злочину.

#### 128

Ні в повітрі, ані в глибині моря, ані заходячи до гірської ущелини -- не знайти на землі такого місця, знаходячись у якому, не поступишся смерті.
