# 22. Розділ про пекло

#### 306

Хто стверджує те, чого немає, іде до пекла, а також і той, що зробивши, каже: "Я не робив". Обидва вони, людці ницих учинків, однакові по смерті на тому світі.

#### 307

Багато тих, що їх шиї загорнуті в жовте, зловмисні, невитримані. Такі злодії постають у пеклі через свої злі вчинки.

#### 308

Краще з'їсти залізну кулю, розпечену як у вогні, ніж, такому лиходійному, невитриманому, споживати милостиню країни.

#### 309

Чотири речі спіткають запаморочeного, що упадає біля жінки іншого: накопичення безчестя, незручне ліжко, третя -- осуд, четверта -- пекло.

#### 310

Накопичення безчестя та зле місце, коротка любов - у лякливого з лякливою, та й цар накладає важке покарання. Отже, чоловікові не слід зв'язуватися з дружиною іншого.

#### 311

Як трава куса, яку погано вхопили, ріже руку, так і самітницьке життя, якого погано дотримуються, тягне до пекла.

#### 312

Будь-який недбалий вчинок, чи будь-яка порушена обітниця, життя сумнівної праведності -- це не приносить великого плоду.

#### 313

Якщо потрібно щось зробити, слід зробити це, взятися до цього твердо. Адже недбалі мандри здіймають більше курява.

#### 314

Незроблений вчинок краще злочину, адже злочин мучить опісля. Проте кращий вчинок - добрий вчинок, адже, вчинивши його, не каєшся.

#### 315

Наче місто на кордоні, яке охороняють зсередини та ззовні, стережіть себе. Не гайте жодної миті, адже хто її прогаює, такі журяться, прирчені на пекло.

#### 316

Соромлячись того, чого не варто соромитися, не соромлячись того, чого варто соромитися, створіння, віддані хибним поглядам, прямують до лихого місця.

#### 317

Убачаючи небезпеку там, де її немає, не вбачаючи небезпеки там, де вона є, створіння, віддані хибним поглядам, прямують до лихого місця.

#### 318

Розпізнаючи ваду там, де її немає, не розпізнаючи ваду там, де вона є, створіння, віддані хибним поглядам, прямують до лихого місця.

#### 319

Проте засвоївши, що вада вадлива, а відсутність вади не вадлива, створіння, віддані вірним поглядам, прямують до доброго місця.
