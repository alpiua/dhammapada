# 17. Розділ про лють

#### 221

Слід відступитися від люті, геть зректися пихи, перебороти усі пута. Того, хто не причеплений до імені та форми, нічим не володіє, не переслідують страждання.

#### 222

Хто здержує здійняту лють наче хитку колісницю -- такого я проголошую візницею. Решта людей чіпляються за віжки.

#### 223

Відсутністю люті слід здолати лють, недобре здолати добром, скнарість здолати милостинею, брехуна -- правдою.

#### 224

Слід казати правду, не злитися, якщо просять -- слід дати, хоча б і трішки. За допомогою цих трьох речей можна увійти туди, де боги.

#### 225

Мудрі, які не завдають кривди, що завжди стримані тілом, прямують до неминущого стану, відійшовши куди - не журяться.

#### 226

У тих, хто завжди бадьорий, навчається вдень і вночі, прагне Звільнення, зникають потяги.

#### 227

Віддавна це пішло, Атуло, не лише відтепер. Ганять того, хто сидить мовчки, ганять того, хто говорить багато, ганять і того, хто говорить поміркно. Немає в світі неогудженого.

#### 228

Не було, не буде та не знайти зараз мужа, що його б лише ганили чи лише звеличували.

#### 229-230

Якщо вдумливі, спостерігавши його день за днем, величають того, хто має бездоганну поведінку, мудреця, обдарованого мудрістю та чеснотою, хто, наче золота монета -- хто є гідним, щоб ганити такого? Навіть боги величають його, навіть Брахмою він звеличений.

#### 231

Слід берегтися від збудження тілом, бути стриманим тілом. Облишивши лиходійство тілом, слід жити доброчинно тілом.

#### 232

Слід берегтися від збудження словом, бути стриманим словом. Облишивши лиходійство словом, слід жити доброчинно словом.

#### 233

Слід берегтися від збудження думкою, бути стриманим думкою. Облишивши лиходійство думкою, слід жити доброчинно думкою.

#### 234

Розумні - стримані тілом, також стримані словом, стримані думкою, бо ж розумні в усьому стримані.

---

## Примітки до Розділу 17

**227.** *Атула* -- учень Будди.

**235.** *Ями* -- бог нижнього світу. Вважалося, що його гінці з'являються людині перед смертю.
