# 2. Розділ про незапаморочення

#### 21

Незапаморочення -- шлях до безсмертя. Запаморочення -- шлях до смерті. Незапаморочені не вмирають. Запаморочені -- наче вже мертві.

#### 22

Отже, цілком зрозумівши незапаморочення, освічені щасливі з нею, радісні вони в царині шляхетних.

#### 23

Ті, що зосереджені, наполегливі, стійкі та тверді в намаганнях, вони, розумні, досягають Звільнення - найвищого притулку від тягарів.

#### 24

У рішучого, уважного, стриманого, незапаморочeного, чиї вчинки чисті, хто діє розважливо, живе справедливо -- зростає слава.

#### 25

Рішучістю, незапаморочeнням, стриманістю та самовладанням мудрецю слід створити острів, який не затопить повінь.

#### 26

Запаморочeнню віддаються дурні, люди, що неспoвна розуму. Мудрець оберігає незапаморочeння, мов найдорожчий скарб.

#### 27

Не віддавайтеся ні запаморочeнню, ні насолоді любовних стосунків. Незапаморочeний, зосереджений, справді, знаходить велике щастя.

#### 28

Коли освічений незапаморочeнням відкидає запаморочeння, він, сягнувши вершини мудрості, безжурний поглядає на зажурену юрбу, як розумний з гори - на дурнів унизу.

#### 29

Незапаморочeний серед запаморочeних, вельми бадьорий серед сплячих, мудрець просувається наче швидкий скакун, випереджаючи слабку шкапу.

#### 30

Незапаморочeнням завоював Магхаван першість у богів. Незапаморочeння прославляють, запаморочeння -- завжди ганять.

#### 31

Послушник, що незапаморочeнню радіє, а запаморочeння страшиться, рухається наче вогонь, спалюючи пута -- великі та малі.

#### 32

Послушник, що незапаморочeнню радіє, а запаморочeння страшиться, не здатний до відступу -- Звільнення уже поруч.

---

## Примітки до Розділу 2

**21.** *незапаморочeння* -- в оригіналі *appamado*. Корінь "памада" має первісне значення сп'янілий, запаморочений. Префікс "а-" має заперечувальне, а "па-" - підсилююче значення. Традиційно "аппамада" перекладається як недбалість, несерйозність тощо. Відповідно, "аппамада" є антонімом до "памада". У своєму перекладі я намагався відтворити первісне значення слова.

*безсмертя* -- мається на увазі Звільнення (Ніббана).

**23.** *Звільнення* -- Ніббана (Нірвана -- санскрит.). Оскільки термін Ніббана, взагалі, означав затухання вогню, а згодом і кінцеву мету кожного послідовника Будди, це поняття перекладають часто з пасивним, дещо притлумлюючим відтінком. Утім, як відзначає Тханіссаро Бхіккху у своїй книжці, в стародавній Індії вважалося, що після згасання вогонь не зникає, а, власне, звільнюється від пастки та полону пального матеріалу. Отже, найкращим перекладом терміну Ніббана буде саме *Звільнення*.

**30.** *Магхаван* -- епітет бога Індри

**31.** *Послушник* -- *bhikkhu*, послідовник Будди, що відмовився від світу та живе жебракуванням.
