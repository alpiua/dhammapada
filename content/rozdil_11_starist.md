# 11. Розділ про старість

#### 146

Ну що за сміх, звідки радість у невпинному палахкотінні? Огорнуті мороком та й не шукаєте світла?

#### 147

Подивись на цей образ, створений розумом - складену купу болячок, хворобливий, з великими намірами, в якому немає ані тривкості, ані тривалості.

#### 148

Зношене це тіло, кубло хвороб, тлінне. Смердюча плоть розкладається: життя, справді, скінчується смертю.

#### 149

Наче осінні кабачки розкидані ці кістки голубиного кольору. Бачити їх -- яке там почуття?

#### 150

З кісток зроблене місто, тиньковане м'ясом і кров'ю, де містяться і старість, і смерть, пиха та лукавство.

#### 151

Зношуються ж пишнобарвні царські колісниці, і тіло також прямує до старості. Проте дхамма правдивих не прямує до старості, адже правдиві повідають її між правдивими.

#### 152

Недоумкуватий цей муж старіє, як віл: його м'язи ростуть, а мудрість -- не збільшується.

#### 153

Крізь не одне коло народжень мандрував я в пошуках, не знаходячи будівничого дому. Болісне народження знову й знову.

#### 154

Будівничий дому -- ось ти! Тобі не відбудувати дому знову. Усі твої крокви зламані, гребінь на даху знищений. Мій розум пішов у небуття, я поклав кінець жаданням.

#### 155

Не живши праведно, не отримавши багатства в молодості, вони розмірковують, наче старі чаплі на ставу, позбавленим риби.

#### 156

Не живши праведно, не отримавши багатства в молодості, вони лежать, наче стріли, випущені з лука, зітхаючи за минулим.

---

## Примітки до Розділу 11

**146.** *...у невпинному палахкотінні*... -- мене дещо турбувала певна невідповідність між тим, що світ палає, тобто він освітлений, отже до чого там було б потрібно ще якесь світло (світильник -- у деяких варіантах)? Утім, як пояснив мені Тханіссаро Бхіккху, у даному рядку суперечність розв'язується легко, якщо взяти до уваги те, що палаючий вогонь -- це нетривке, мерехтливе світло. На противагу жевріння світильник дає стійке світло. Також, на Палі горіння світла (світильника) передається дієсловом *jhayati*, що є натяком на *jhana* (зосередження).

**153-154.** Згідно за буддійською традицією, ці слова були першими, що їх промовив Будда після Просвітлення. *Дім* -- це власне існування, блукання (сансара), *будівничий дому* -- це жадання, *крокви* -- пристрасті, *гребінь* -- невігластво.

**157.** мається на увазі три стадії віку людини: молодість, зрілість, старість.

**162.** *малува* -- рослина, що паразитує на дереві сал.

**164.** очерет *каттхака* гине відразу ж після плодоносіння.
