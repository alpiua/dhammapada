# 23. Розділ про слона

#### 320

Я - наче слон у битві, що терпить стрілу, випущену з лука -- стерплю кривду, адже більшість людей -- розбещені.

#### 321

Приборканого ведуть у натовп, на приборканого сходить цар, приборканий, що терпить кривду, поміж людей -- найкращий.

#### 322

Чудові приборкані мули, і племінні сіндхські коні, й іклясті великі слони. Проте чудовіше їх той, хто стримав себе.

#### 323

Адже на цих тваринах не до їхати до неходженого місця, куди прийде приборканий, стримуючи, добре стримуючи себе.

#### 324

Іклястого на йменням Дханапала важко здержати, коли його скроні зволожуються ядучим соком. Скутий, він не їсть ані крихти: іклястий згадує слонвий ліс.

#### 325

Якщо хтось нероба й ненажера, сонько, що валяється на ліжку мов жирний кабан, угодований зерном -- цей телепень виходитиме з лона знову й знову.

#### 326

Колись цей розум блукав як йому бажалося, де захотілося, як пощастить. Зараз я здержу його остаточно, наче погонич -- скаженого слона.

#### 327

Радійте незапаморочeнню, бережіть свій розум! Вибирайтеся з невірного шляху, як іклястий, що загруз у болоті.

#### 328

Якщо надибаєте розсудливого товариша, розумного супутника, що живе свято, ідіть з ним піднесено, уважно, здолавши всі перешкоди.

#### 329

Якщо не надибаєте розсудливого товариша, розумного супутника, що живе свято, ідіть самі, мов цар, що зрікся підкореного царства, як слон у хащах Матангі.

#### 330

Краще бути самому. З дурнем немає товариства. Ідіть самі, не чинячи зла, невимогливо, як слон у хащах Матангі.

#### 331

Щастя -- мати друзів, коли в них виникає потреба. Щастя -- мати втіху в тому, що трапляється. Щастя -- мати благо наприкінці життя. Облишити всі страждання -- щастя.

#### 332

Щастя -- вшановувати матір в цьому світі, щастя, також, вшановувати й батька. Щастя - вшановувати самітника в цьому світі, щастя, також, вшановувати й брахмана.

#### 333

Щастя -- мати чесноту до старості. Щастя -- мати тверду впевненість. Щастя -- досягти мудрості. Не чинити злого -- щастя.

---

## Примітки до Розділу 23

**324.** *Дханапала* -- царський слон, упійманий для царя місцевості Касі. Ядучий сік у слона виділяється під час статевого збудження.

**329-330.** *Матанга* -- слон-самець, який зваживши на незручності співжиття в одному стаді з самицями та молодими слонами, облишив своє стадо, хоч йому й приходилося пити скаламучену стадом воду, пастися на галявинах, де пройшли інші слони, тощо.
