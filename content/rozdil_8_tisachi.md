# 8. Розділ про тисячі

#### 100

Навіть тисячі промов без жодного вартого слова, краще одне корисне слово, що зачувши його, заспокоюєшся.

#### 101

Навіть тисячі рядків без жодного вартого слова, краще одне слово з рядку, що зачувши його, заспокоюєшся.

#### 102

Якби хтось виголосив сотню рядків без жодного вартого слова, краще одне слово дхамми, що зачувши його, заспокоюєшся.

#### 103

Якби хтось тисячу разів у битвах переміг тисячу людей, а інший переміг би самого себе -- він і є найбільшим переможцем у битві.

#### 104-105

Краще перемогти себе, ніж юрбу інших. Муж, що стримав себе, що повсякчас живе у витримці -- ні бог, ні Небесний Музика, ні Мара з Брахмою не здатні обернути поразкою перемогу людини такого штибу.

#### 106

Якби хтось місяць за місяцем тисячі разів жертвував по сотні, і одного разу на мить ушанував би самовихованого, то кращою була б така пошана, ніж сто років жертвоприношень.

#### 107

Якби людина жила би сто років, доглядаючи багаття в лісі, і одного разу на мить вшанувала би самовихованого, то кращою була б така пошана, ніж сто років жертвоприношень.

#### 108

Яку б пожертву чи жертвоприношення не жертвував у світі протягом року той, хто пошукує заслуг, все це не варто й чверті висловленої поваги до прямодушного.

#### 109

У того, хто постійно висловлює повагу чеснотливим, ушановує гідних, зростають чотири речі: літа, врода, щастя, сила.

#### 110

Краще прожити один день життя чеснотливим і зосередженим, аніж сто років - розбещеним і незібраним.

#### 111

Краще прожити один день життя проникливим і зосередженим, аніж сто років -- недоумкуватим і незібраним.

#### 112

Краще прожити один день життя запопадливим, із незламною потугою, аніж сто років -- млявим і недолугим.

#### 113

Краще прожити один день життя, побачивши появу й відхід, аніж сто років, не побачивши появи й відходу.

#### 114

Краще прожити один день життя, побачивши Безсмертний стан, аніж сто років, не побачивши Безсмертного стану.

#### 115

Краще прожити один день життя, побачивши Найвищу дхамму, аніж сто років, не побачивши Найвищої дхамми.

---

## Примітки до Розділу 8

**105.** *Небесний Музика* -- *gandhabba* -- напівбожественний майстер музики і співів, мешканець нижчих небесних щаблів.

*Брахма* -- чи не найголовніший бог індуїстського пантеону, творець всесвіту.
